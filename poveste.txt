Eram adunați într-un mănunchi de cântec mut. Fără sunet, vocile noastre se sublimau sub tensiunea care ne strângea tâmplele, străpungeau cu greu membranele individuale și se adunau undeva deasupra într-un nor de tensiune. 

Strofă, refren, strofă. Cântec, reculegere, cântec. Un ritm familiar.

Din tristeți izolate, să împletim duioșii care să ne lege.
Din amintiri, văi indundate, să facem lunci fertile.

Nu era ușor, dar ritmul era familiar. Nu eram prezent doar la îndeplinirea de atunci a ritualului. Eram prezent la cumulul tuturor îndeplinirilor ritualului de până atunci, și asta aducea puțină liniște. Știam că un cerc perfect se închide. Și mai mult, știam că ciclul se reia. Nu prin reîncarnare, ci prin oameni care cred în ce a crezut și ea. Prin oameni care iubesc ce a iubit ea.
Ritualul e mereu același: după cântec, scoatem la licitație moștenirea. Moștenirea nu e un beneficiu. E o răspundere. Moștenirea nu e ce avea, ci e ce credea, ce făcea și ce iubea ea. Fiecare dintre noi trebuie să adune o listă și să vândă fiecare punct din listă cât mai bine. Să facă munca și iubirea ei nu numai cunoscute, ci și înțelese, și însușite, și râvnite. Fiecare ființă, grup, sau lucru pe care ea l-a iubit, cel puțin unul dintre noi trebuie să și-l ia ca răspundere, să promită să-l  continue sau să-l păzească, să-l iubească și să-l împlinească.
Pe lista mea apăreau copiii, Aura și Zoe, prietenii care-i împărtășeau cântecele și credințele, trilogia neterminată, grădina de zarzavaturi, hamsterul și jurnalul.

Eram adunați în jurul ei, dar nu în jurul trupului ei. Ar fi fost prea sumbru. Știam asta din poveștile de demult ale străbunicilor. Numai cu trupul ei ascuns la rădăcinile unui copac străvechi și îndepărtat putem să fim complet scutiți de atracția nostalgiei.
Moștenirea nu e trecut pentru care să plângem cu nostalgie, ci e lăstar de viitor, cu viață de viță vânoasă.
